Regolamento Caccia AISF 18/10



ISCRIZIONE

L'iscrizione all'evento avviene tramite Bot Telegram all'indirizzo riportato sulla pagina principale alla voce "Iscrizione".
E' possibile iscriversi come giocatore singolo, scegliendo il proprio Capitano tra quelli in elenco, o come squadra.
In caso di iscrizione di un'intera squadra, il numero dei suoi membri deve appartenere all'insieme [7, 15].
Inoltre, essa dovrà designare un Capitano (che sarà l'unico autorizzato a interagire con il Comitato) e darsi un nome di facile pronuncia.
Ogni squadra, infine, dovrà disporre di un gruppo Telegram, al quale andranno aggiunti gli organizzatori .



RESTRIZIONI

Per questo evento non sono previste restrizioni sull'iscrizione, non sarà presente una quota di partecipazione obbligatoria e non sarà necessario essere iscritti ad AISF.
E' consentito, se non fortemente suggerito, l'uso dei telefoni cellulari, in particolare di internet e mappe.
E' vietato interagire con il Comitato, a meno che non siate il Capitano della vostra squadra.



SVOLGIMENTO

A partire dal luogo d'incontro, il Comitato manderà  gli indizi da risolvere sul gruppo Telegram della squadra, a intervalli regolari di 60 minuti.
Ogni indizio fornirà come soluzione un luogo a Roma.
La soluzione dovrà  essere comunicata agli organizzatori dal Capitano, e l'indizio si riterrà  risolto nel momento in cui TUTTA LA SQUADRA raggiunge il luogo-soluzione.
Il Comitato accetterà e validerà soluzioni solo se inviate dal Capitano della squadra.
Nel caso in cui l'indizio non dovesse essere risolto entro il tempo limite, il Comitato fornirà la soluzione, permettendo di raggiungere la meta prevista, ma verrà aggiunta  una penalità di punteggio alla squadra.
Per l'indizio finale non è prevista alcuna conferma da parte del Comitato: se pensate di aver risolto, recatevi semplicemente nel luogo finale. Troverete gli organizzatori ad attendervi.



PUNTEGGIO

Vince la squadra che accumula il minor tempo di risoluzione.
Il cronometro parte nell'istante in cui si riceve l'indizio e si ferma nel momento in cui la squadra prova di essere giunta per intero al luogo-soluzione (ad esempio tramite una foto sul gruppo Telegram).
Contrariamente alla soluzione, che viene validata solo se inviata dal Capitano della squadra, la foto può essere scattata da qualsiasi membro.
In caso di indizio non risolto entro il tempo limite, verrà aggiunta una penalità di 20 minuti al tempo di risoluzione.



AIUTI

L'unico membro della squadra autorizzato a interagire con il Comitato è il Capitano, il quale sarà inserito DA SOLO in un gruppo Telegram con gli organizzatori.
La modalità di aiuto è detta VGR (Verde-Giallo-Rosso), e funziona nel seguente modo:

	Il Capitano può scrivere un ragionamento risolutivo (che copre l'indizio interamente o parzialmente) con passaggi logici e conclusioni ogni 10 minuti.
	Il Comitato potrà rispondere:

		VERDE: Il ragionamento e le conclusioni sono completamente corrette: avanti così!

		GIALLO: C'è qualcosa che non va nel ragionamento e/o nelle conclusioni. E' possibile, a discrezione del Comitato, che in risposta vengano specificate le parti corrette e/o sbagliate.

		ROSSO: Completamente fuori strada. Provatene un'altra.



CONSIGLI UTILI

Considerate che internet sarà uno dei fattori principali nel decretare la vittoria o la sconfitta. Meglio portare dei powerbank, a meno di non desiderare un pesante handicap.
Oltre a ciò, non essendo prevista la quota di iscrizione, non potremo fornire, come direbbe un britannico, "food". E dunque portatene di ben bilanciato, né troppo abbondante né in porzioni da chef.
Importante inoltre notare che per la validazione degli indizi è necessario che tutta la squadra arrivi al luogo designato. Restate uniti, non separatevi.
Il modo migliore per risolvere un indizio spesso è riscriverlo, carta e penna saranno essenziali.
Infine, il gioco di squadra è fondamentale, le vostre conoscenze potrebbero risultare complementari.
